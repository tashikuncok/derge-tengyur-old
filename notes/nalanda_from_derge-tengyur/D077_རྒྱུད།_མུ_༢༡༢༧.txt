[རྒྱུད་འགྲེལ། མུ 181b.5]{D077_རྒྱུད།_མུ_༢༡༢༧}༄༅༅། །རྒྱ་གར་སྐད་དུ། པཱི་ཏ་བརྞ་སཾ་ཀྵིཔྟ་པྲཛྙཱ་པཱ་ར་མི་ཏཱ་སཱ་དྷ་ནཾ། བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་མ་སྐུ་མདོག་སེར་མོའི་སྒྲུབ་
[181b.6]ཐབས་མདོར་བསྡུས་པ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་ཕྱག་འཚལ་ལོ། །སྔོན་དུ་གསུངས་པའི་ཆོ་གས་སྟོང་པ་ཉིད་བསྒོམས་པའི་རྗེས་ལ་པདྨ་དམར་པོ་དང་ཟླ་བ་ལ་གནས་པའི་དྷཱིཿསེར་པོ་ཡོངས་སུ་གྱུར་པ་ལས་ཤེས་རབ་ཀྱི་ཕ་རོལ་ཏུ་ཕྱིན་མ་སྐུ་མདོག་སེར་མོ་མི་བསྐྱོད་པ་བཞུགས་
[181b.7]པའི་རལ་པའི་ཅོད་པན་ཅན། ཆོས་འཆད་ཀྱི་ཕྱག་རྒྱ་མཛད་ནས། གཡོན་ལོགས་སུ་པུསྟི་དང་བཅས་པའི་ཨུཏྤ་ལ་སྔོན་པོ་བསྣམས་པ། ན་བཟའ་དཀར་པོའི་སྟོད་གཡོགས་ཅན། མཛེས་ཤིང་གོས་དང་རྒྱན་ཐམས་ཅད་ཀྱིས་བརྒྱན་པའོ། །ཞེས་དེ་བཞིན་དུ་བསམས་ནས། ཨོཾ་དྷཱིཿཤུ་ཏ་སྨྲྀ་ཏི་
[182a]
[182a.1]བི་ཛཱ་ཡ་སྭཱ་ཧཱ། ཞེས་པའི་སྔགས་བཟླས་པར་བྱའོ། །ཤེས་རབ་ཀྱི་ཕ་རོལ་ཏུ་ཕྱིན་མ་སྐུ་མདོག་སེར་མོའི་སྒྲུབ་ཐབས་མདོར་བསྡུས་པ་རྫོགས་སོ།། 