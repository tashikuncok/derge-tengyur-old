[རྒྱུད་འགྲེལ། པུ 70b.6]{D3024}༄༅༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །འཇིག་རྟེན་གྱི་ལྷ་རྣམས་རྒྱབ་ཀྱིས་ཕྱོགས་པ་ལ་ལྷ་ཆེན་པོ་བརྒྱད་ཀྱི་ཆོ་གས་ལྷ་མཉེས་པར་འདོད་པའི་སྒྲུབ་པ་པོ་དམ་ཚིག་དང་ལྡན་
[70b.7]པས། དཀྱིལ་འཁོར་སྔ་མ་ལྟར་བཞེངས་ལ་གཏོར་མ་ལ་སོགས་པ་སྔ་མ་ལྟར་བཤམས་ལ། ལྷ་ཆེན་པོ་བརྒྱད་ཀྱི་གཟུགས་བརྙན་བྱས་ལ། དེ་རེ་རེ་ལ་ངར་གླུད་སོར་བཞི་པ་བརྒྱ་རྩ་བརྒྱད་ཀྱིས་བསྐོར་ལ། ཚོན་གྱིས་ཇི་ལྟར་འདོད་པ་བཞིན་དུ་བསྒྱུར་ལ་དཀྱིལ་འཁོར་གྱི་མཐའ་མར་གཞག་གོ། །
[71a]
[71a.1]དེ་ནས་ལྷ་ཆེན་པོ་རྣམས་སྤྱན་དྲང་བ་ནི། ཧཱུཾ་རི་རབ་ཆེན་པོའི་ཡང་སྟེང་ནས། །འཇིག་རྟེན་སྟོབས་ལྡན་ལྷ་ཆེན་རྣམས། །དྲལ་ཤུལ་ལྡན་ཞིང་རྫུ་འཕྲུལ་ལྡན། །དབང་ཕྱུག་གྲགས་པ་རྣམས་སྐྱེད་པ། །ལེགས་པའི་ལམ་ཡང་སྟོན་པ་སྟེ། །ལྷ་ཆེན་དྲག་པོ་འཁོར་དང་
[71a.2]བཅས། །འདིར་སྤྱོན་ལེགས་པའི་ལམ་སྟོན་ཅིག །ས་མ་ཡ་ཛཿ། དེ་ནས་བསྟོད་ཅིང་གཏོར་མ་དབུལ་བ་ནི། ཧཱུཾ་ཤར་ཕྱོགས་ལྷ་ཆེན་དབང་ཕྱུག་ནི། །ཞལ་གཅིག་པ་ལ་ཕྱག་གཉིས་པ། །སྐུ་མདོག་སྔོ་སྐྱ་འཇིགས་བྱེད་པ། །སྐྲ་བརྫེས་སྤྱན་ཡང་འབྲུ་ཚུགས་ལྟ། །དུར་ཁྲོད་འབར་བའི་རྒྱན་
[71a.3]གྱིས་བརྒྱན། །གཡས་ན་ཏྲི་ཤཱུལ་རྩེ་གསུམ་བསྣམས། །གཡོན་ན་ཐོད་པ་ཁྲག་འདྲེན་པ། །དེ་ལ་བསྟོད་དེ་གཏོར་མ་དབུལ། །ལྷོ་ཕྱོགས་ལྷ་ཆེན་རྒྱལ་ཆེན་ནི། །སྐུ་མདོག་སེར་ལ་ཞལ་གཅིག་པ། །འཇིགས་བྱེད་ཆེན་པོའི་ཕྱག་གཉིས་པ། །གཡས་པ་རྡོ་རྗེ་གསུམ་པ་བསྣམས། །གཡོན་
[71a.4]པ་རུས་པའི་ཕྲེང་བ་འཛིན། །དེ་ལ་བསྟོད་དེ་གཏོར་མ་འབུལ། །ནུབ་ཕྱོགས་ལྷ་དབང་ཚངས་པ་ནི། །ཞལ་གཅིག་ཕྱག་གཉིས་སྐུ་མདོག་དཀར། །སྐྲ་བརྫེས་མཆེ་བ་གཙིགས་པ་ལ། །འཇིགས་པའི་ང་རོ་འབྲུག་ལྟར་སྒྲོགས། །གཡས་པ་དུང་ཆེན་གཡས་འཁྱིལ་བསྣམས། །
[71a.5]གཡོན་པ་པདྨ་མཛེས་པ་འཛིན། །དེ་ལ་བསྟོད་དེ་གཏོར་མ་འབུལ། །བྱང་ཕྱོགས་ལྷ་ཆེན་ཁྱབ་འཇུག་ནི། །ཞལ་དགུ་ཕྱག་གཉིས་སྐུ་མདོག་དུད། །མགོ་ལུས་སྤྱན་གྱིས་ཁེངས་པ་སྟེ། །རོ་སྨད་སྦྲུལ་ནག་འཁྱིལ་པ་ལ། གཡས་པའི་ཕྱག་ན་དབྱུག་ཏོ་འཕྱར། །གཡོན་པའི་ཕྱག་ན་
[71a.6]འཁོར་ལོ་བསྣམས། །དེ་ལ་བསྟོད་དེ་གཏོར་མ་འབུལ། །ཤར་ལྷོ་འདོད་པའི་དབང་ཕྱུག་ནི། །ཞལ་གཅིག་ཕྱག་གཉིས་སྐུ་མདོག་སྨུག །དུར་ཁྲོད་འཇིགས་པའི་རྒྱན་གྱིས་བརྒྱན། །ཧ་ཧ་ཧི་ཧི་ཆེར་སྒྲོགས་པ། །གཡས་པ་མདའ་སྟེ་གཡོན་པ་གཞུ། །དེ་ལ་བསྟོད་དེ་གཏོར་མ་
[71a.7]འབུལ། །ལྷོ་ནུབ་ཚོགས་ཀྱི་བདག་པོ་ནི། །ཞལ་གཅིག་ཕྱག་གཉིས་སྐུ་མདོག་ནག །སྦྲུལ་ཀྱིས་ལུས་བརྒྱན་འཇིགས་རུང་བ། །རབ་འཇིགས་དབང་ཆེན་ཀུན་གྱི་གཙོ། །གླང་སྔོན་སྣ་ལ་མཆེ་བ་གཙིགས། །གཡས་པ་གླང་ཆེན་མཆེ་བ་བསྣམས། །གཡོན་པ་གླང་ཀོ་རློན་པ་འཛིན། །
[71b]
[71b.1]དེ་ལ་བསྟོད་དེ་གཏོར་མ་འབུལ། །ནུབ་བྱང་ནག་པོ་ཆེན་པོ་ནི། །ཞལ་གཅིག་ཕྱག་གཉིས་སྐུ་མདོག་གནག །སྐྲ་གཡེངས་སོ་གནན་ཁྲག་གིས་བརླན། །གཡས་པ་རྡོ་རྗེ་རྩེ་གསུམ་འཛིན། །གཡོན་པའི་ཕྱག་ན་ཞགས་པ་བསྣམས། །དེ་ལ་བསྟོད་དེ་གཏོར་མ་འབུལ། །བྱང་
[71b.2]ཤར་སྨིན་དྲུག་དབང་ཕྱུག་བུ། །ཞལ་གཅིག་ཕྱག་གཉིས་སྐུ་མདོག་ལྗང་། །འཇིགས་བྱེད་ཆེན་པོའི་ཞལ་གདངས་ནས། །རབ་ཏུ་རྔམ་པའི་ང་རོ་ཅན། །ཕྱག་གཉིས་མདུང་ཐུང་གསོར་བྱེད་ཅིང་། །དེ་ལ་བསྟོད་དེ་གཏོར་མ་འབུལ། །ལྷ་ཆེན་བརྒྱད་པོ་འཁོར་དང་བཅས། །མཆོད་
[71b.3]དང་གཏོར་མ་ཕུལ་བ་ཡིས། །འཇིག་རྟེན་ལྷ་རྣམས་མཉེས་བྱས་ཏེ། བདག་གི་འདོད་པའི་དོན་རྣམས་ནི། །ངེས་པར་འགྲུབ་པར་མཛད་དུ་གསོལ། །ཞེས་གཏོར་མ་བྱིན་གྱིས་བརླབས་ལ། རིའི་རྩེ་མོ་ལ་སིལ་སྙན་སྣ་ཚོགས་པའི་སྒྲ་དང་ལྡན་པར་བྱས་ལ་བསྐྱལ་ལོ། དཀྱིལ་འཁོར་
[71b.4]བསྦུ་ཞིང་བཀྲ་ཤིས་གསོལ། །འཇིག་རྟེན་གྱི་ལྷ་མཉེས་པར་བྱེད་པ། དོན་གྲུབ་པ་ཞེས་བྱ་བ་དཔལ་མར་མེ་མཛད་བཟང་པོས་མཛད་པ་རྫོགས་སོ།། 